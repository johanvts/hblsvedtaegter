Standardvedtægt – fri grundskole med generalforsamling

Denne standardvedtægt skal anvendes af friskoler og private grundskoler m.v. (frie grundskoler) med generalforsamling. Dette omfatter alle skoler med generalforsamling uafhængig af, om skolen har skolekreds eller ej.


Kantet parentes angiver, at tekst skal indsættes. Kursiveret tekst i kantet parentes skal ikke medtages i vedtægten. Krøllet parentes angiver, at teksten enten kan medtages, som den står, eller udelades, men ikke omskrives.


Såfremt der er flere valgfrie stykker (”stk. x”), anfører den enkelte skole selv det konkrete stk.-nummer. Såfremt der er flere stykker med samme stk.-nummer i en bestemmelse, skal der kun vælges ét af disse stykker.


VEDTÆGT FOR [SKOLENS NAVN]


Skolens navn, adresse m.v.

§ 1. Skolens navn er [skolens navn].

Stk. 2. Skolen er beliggende [skolens adresse].

Stk. 3. Skolens cvr-nr. er [skolens cvr-nr.].

Stk. 4. Skolen er oprettet [angiv oprettelsesåret samt evt. dato]. {[Angiv evt. historik med kombinationer, spaltninger m.v.]}

Stk. 5. Skolen [angiv, om aktiviteten enten påbegynder (nye skoler) eller påbegyndte (eksisterende skoler)] sin undervisningsaktivitet i [skoleår, hvor undervisningsaktiviteten påbegyndes/påbegyndtes].


Skolens formål {og værdigrundlag}

§ 2. Skolens formål er skoledrift i henhold til lov om friskoler og private grundskoler m.v. Skolen skal efter sit formål og i hele sit virke forberede eleverne til at leve i et samfund som det danske med frihed og folkestyre samt udvikle og styrke elevernes demokratiske dannelse og deres kendskab til og respekt for grundlæggende friheds- og menneskerettigheder, herunder ligestilling mellem kønnene.

{Stk. x. [Angiv skolens tilbud m.v.]. }

{Stk. x. [Angiv skolens værdigrundlag]. }


Skolens organisering og drift


§ 3. Skolen er en uafhængig og selvejende undervisningsinstitution.

Stk. 2. Skolens drift gennemføres ved offentlige tilskud og ved egendækning{, herunder skolepenge for eleverne {, forældrebetaling for skolefritidsordning} og eventuelt ved bidrag fra andre} efter lov om friskoler og private grundskoler m.v. Skolens midler må alene komme skolens skole- og undervisningsvirksomhed til gode, og et eventuelt overskud ved skolens drift tilfalder skolen.

Stk. 3. Bidrag til skolen giver ikke bidragyderen ret til nogen del af skolens formue eller til udbytte af nogen art.

Stk. 4. Skolens likvide midler skal anbringes i overensstemmelse med bestemmelserne herom i lov om friskoler og private grundskoler m.v. og må ikke anbringes på konti m.v., som andre end skolen har rådighed over.



Bestyrelsens opgaver m.v.

§ 4. Bestyrelsen

1) varetager den overordnede ledelse af skolen,

2) har ansvaret for skolens økonomi og drift, herunder for, at der hvert år i overensstemmelse med gældende regler udarbejdes en retvisende årsrapport, som underkastes betryggende revision efter de gældende regler af en godkendt revisor valgt af bestyrelsen,

3) har ansvaret for, at skolens vedtægt til enhver tid er i overensstemmelse med lovgivningen, og skal i tilfælde af uoverensstemmelse mellem lovgivningen og vedtægtens ordlyd følge lovgivningen og uden ugrundet ophold bringe vedtægten i overensstemmelse hermed,

4) ansætter og afskediger skolens leder {med generalforsamlingens godkendelse} og ansætter og afskediger skolens øvrige personale{, idet bestyrelsen dog kan overdrage skolens leder sin ret til at ansætte og afskedige skolens øvrige personale},

5) træffer {med generalforsamlingens godkendelse} beslutning om skolepengenes størrelse {og træffer beslutning om størrelsen af forældrebetalingen for skolefritidsordningen},

6) træffer {med generalforsamlingens godkendelse} beslutning om køb og salg af fast ejendom og træffer {med generalforsamlingens godkendelse} beslutning om pantsætning af fast ejendom,

7) træffer {med generalforsamlingens godkendelse} beslutning om ændring af skolens vedtægt {og {træffer med generalforsamlingens godkendelse beslutning om skolens} værdigrundlag},

8) træffer {med generalforsamlingens godkendelse} beslutning om skolens nedlæggelse {i de tilfælde, hvor det efter loven påhviler bestyrelsen at drage omsorg for skolens likvidation}, {idet generalforsamlingen kan tillægges kompetencen til at træffe beslutning om skolens nedlæggelse uden for de tilfælde, hvor bestyrelsen efter loven skal drage omsorg for likvidation af skolen}.

9) træffer beslutning om ethvert spørgsmål i øvrigt om skolen, som bestyrelsen selv ønsker at træffe beslutning om, og

10) fører protokol over sine beslutninger og indfører konstateret inhabilitet, jf. § 5, i protokollen {og fastsætter en forretningsorden for sin virksomhed}.


§ 5. Bestyrelsens medlemmer er omfattet af bestemmelserne i forvaltningslovens kapitel 2 og 8 om inhabilitet og tavshedspligt m.v.

Stk. 2. Et bestyrelsesmedlem er inhabilt i sager, hvori vedkommende eller dennes nærmeste har økonomisk eller særlig personlig interesse. I tilfælde af konstateret inhabilitet skal det fremgå af protokollen, at vedkommende har trukket sig fra forhandlinger og afstemninger.

Stk. 3. En mødedeltager har tavshedspligt i sager, hvori væsentlige hensyn til personers eller skolens interesser gør det nødvendigt at hemmeligholde oplysninger om personlige eller interne, herunder økonomiske, forhold.


§ 6. Ved udøvelsen af deres hverv er bestyrelsens medlemmer ikke undergivet beslutninger truffet af den organisation, institution eller lignende, som har valgt eller udpeget dem.


§ 7. Bestyrelsens medlemmer hæfter ikke personligt for skolens gæld.


§ 8. Bestyrelsens medlemmer kan ikke modtage honorar eller lignende betaling af skolens midler for varetagelsen af hvervet som bestyrelsesmedlem.

{Stk. 2. Skolen kan udbetale kørselsgodtgørelse til bestyrelsesmedlemmer efter reglerne i tjenesterejseaftalen, jf. Finansministeriets cirkulære nr. 9002 af 3. januar 2023. }


Bestyrelsens sammensætning, funktionsmåde, funktionsperiode m.v.


§ 9. Bestyrelsen består af [konkret antal, som skal være mindst 5] medlemmer og bør så vidt muligt have en afbalanceret sammensætning af kvinder og mænd. {[Angiv en overordnet beskrivelse af bestyrelsens sammensætning. ]}

Stk. 2. [Konkret antal, som skal være mindst 2 og højst det antal, som er angivet i stk. 1] af bestyrelsens medlemmer vælges af og blandt forældrene til elever på skolen (forældrekredsen). Medlemmerne vælges for en periode på [angiv enten 2, 3 eller 4] år ad gangen.

Stk. 3. [Konkret antal, som skal være mindst 1] suppleant{er} til de i stk. 2 nævnte bestyrelsesmedlemmer vælges af og blandt forældrene til elever på skolen (forældrekredsen).

[Ét af nedenstående stk. om medarbejdervalgte bestyrelsesmedlemmer kan vælges:


 	
{Stk. 4. [Konkret antal som skal være 1, hvis bestyrelsen består af 5 medlemmer] af bestyrelsens medlemmer vælges af og blandt skolens medarbejdere, skolelederen fraregnet. Medlemmet vælges for en periode på [angiv enten 2, 3 eller 4] år ad gangen. }
{Stk. 4. [Konkret antal som skal være enten 1 eller 2, hvis bestyrelsen består af mere end 5 medlemmer] af bestyrelsens medlemmer vælges af og blandt skolens medarbejdere, skolelederen fraregnet. [Angiv hvor længe medlemmets/medlemmernes funktionsperiode varer, idet den skal være enten 2, 3 eller 4] år ad gangen. }]
{Stk. x. [Konkret antal] medlem{mer} [angiv om vedkommende udpeges eller vælges] af [angiv det udpegende eller vælgende organ]. [Angiv hvor længe medlemmets/medlemmernes funktionsperiode varer, idet den skal være enten 2, 3 eller 4] år ad gangen. }

{Stk. x. [Konkret antal] medlem{mer} [angiv om vedkommende udpeges eller vælges] af [angiv det udpegende eller vælgende organ]. [Angiv hvor længe medlemmets/medlemmernes funktionsperiode varer, idet den skal være enten 2, 3 eller 4] år ad gangen. }

{Stk. x. [Konkret antal] medlem{mer} [angiv om vedkommende udpeges eller vælges] af [angiv det udpegende eller vælgende organ]. [Angiv hvor længe medlemmets/medlemmernes funktionsperiode varer, idet den skal være enten 2, 3 eller 4] år ad gangen. }

{Stk. x. [Konkret antal] suppleant{er} til de i stk. x nævnte bestyrelsesmedlemmer vælges af [angiv det vælgende organ]. }


§ 10. En medarbejder på skolen kan ikke være medlem af bestyrelsen{, medmindre den pågældende er valgt i medfør af § 9, stk. 4}.

Stk. 2. Medarbejdere på skolen kan kun deltage i valg af bestyrelsen, hvis de samtidig er forældre til elever på skolen{, medmindre der er tale om valg omfattet af § 9, stk. 4}.

{Stk. 3. Repræsentanter for medarbejderne kan deltage i bestyrelsesmøder uden stemmeret, og bestyrelsen kan beslutte, at den eller de pågældende ikke kan deltage ved behandling af konkrete sager vedrørende medarbejderne. }


§ 11. Bestyrelsen konstituerer sig selv, og formanden {og næstformanden} vælges af og blandt bestyrelsens medlemmer.

Stk. 2. Bestyrelsen er beslutningsdygtig, når mindst halvdelen af bestyrelsesmedlemmerne er til stede.

Stk. 3. Bestyrelsesmedlemmerne træffer beslutning ved almindelig stemmeflerhed blandt de tilstedeværende, idet formandens {eller i dennes fravær næstformandens} stemme er udslagsgivende i tilfælde af stemmelighed{, jf. dog stk. 4.

Stk. 4. [Angiv beslutninger, som kræver kvalificeret flertal, og angiv, hvor meget mere end almindelig stemmelighed der kræves, f.eks. ved at angive en brøk]. }


§ 12. Bestyrelsens medlemmer skal være myndige.

Stk. 2. Et flertal af bestyrelsens medlemmer, herunder formanden, skal være registreret i CPR med bopæl i Danmark eller tilhøre det danske mindretal i Sydslesvig.

Stk. 3. Et medlem af bestyrelsen ved en anden fri grundskole kan ikke være medlem af bestyrelsen.

Stk. 4. Lejer skolen ejendomme m.m. af andre, kan følgende personer ikke være medlem af bestyrelsen, medmindre lejeforholdet er af uvæsentligt omfang:

1) Personer, der udlejer ejendomme m.m. til skolen.

2) Medlemmer af bestyrelsen i fonde, selskaber, foreninger eller andre virksomheder, der udlejer ejendomme m.m. til skolen, eller som kontrollerer udlejer af ejendomme m.m. til skolen.

3) Advokater, revisorer eller lignende rådgivere for de i nr. 1 angivne personer.

4) Advokater, revisorer eller lignende rådgivere for de i nr. 2 angivne fonde, selskaber, foreninger eller andre virksomheder.

5) Ansatte i ledende stillinger hos de i nr. 1 angivne personer.

6) Ansatte i ledende stillinger i de i nr. 2 angivne fonde, selskaber, foreninger eller andre virksomheder.


§ 13. Et bestyrelsesmedlem skal øjeblikkelig udtræde af bestyrelsen, hvis vedkommende ikke opfylder de betingelser for medlemskab af bestyrelsen, som følger af lov om friskoler og private grundskoler m.v. eller vedtægten, jf. dog stk. 2.

Stk. 2. Uanset bestemmelsen i stk. 1 skal bestyrelsesmedlemmer valgt af og blandt forældrene, jf. § 9, stk. 2 og 3, ikke udtræde af bestyrelsen, hvis deres børn udskrives i funktionsperioden mod forældrenes ønske.


§ 14. Et bestyrelsesmedlem kan ikke afsættes i funktionsperioden. {Et bestyrelsesmedlem valgt af forældrekredsen eller generalforsamlingen {eller skolekredsen} kan dog afsættes, hvis dette med almindelig stemmeflerhed besluttes på et møde i det vælgende organ, hvis dagsorden indeholder et punkt om afstemning om afsættelse af det pågældende bestyrelsesmedlem. }


§ 15. Hvis et bestyrelsesmedlem udtræder af bestyrelsen i funktionsperioden, indtræder suppleanten for resten af funktionsperioden. Kan en suppleant ikke indtræde, skal der hurtigst muligt udpeges eller vælges et nyt medlem for resten af perioden.


Skolens leder og øvrige personale


§ 16. Skolens leder varetager den daglige pædagogiske ledelse af skolen.

Stk. 2. [Angiv om bestyrelsen eller skolens leder har kompetencen efter § 4, nr. 4] ansætter og afskediger skolens øvrige personale.

Stk. 3. Skolens leder og øvrige personale er omfattet af bestemmelserne i forvaltningslovens kapitel 2 og 8 om inhabilitet og tavshedspligt m.v.


Skolens forældrekreds og forældrenes rettigheder


§ 17. Forældrekredsen består af de personer, som har forældremyndigheden over elever på skolen.

Stk. 2. Forældrenes rettigheder efter vedtægten tilkommer den eller de personer, som har forældremyndigheden over eleven.

Stk. 3. Skolen kan anse den, der har eleven i pleje, for bemyndiget til at handle på forældremyndighedens indehavers vegne, dog ikke for så vidt angår spørgsmålet om skolegangens begyndelse og varighed{, jf. dog stk. 4.

Stk. 4. Adgangen til at anse den, der har eleven i pleje, for bemyndiget til at handle på forældremyndighedens indehavers vegne, jf. stk. 3, gælder ikke elever optaget i kostafdelingen. I sådanne tilfælde finder stk. 2 anvendelse}.


{Skolekreds


§ 17 a . Skolekredsen består af [anfør hvilken kreds af personer]. Skolekredsens medlemmer [anfør hvilke beføjelser og forpligtelser skolekredsens medlemmer har]. }

{Stk. x. Bestyrelsen kan ophæve medlemsskabet af skolekredsen, såfremt medlemmet er i restance med kontingent, skolepenge eller anden fastsat økonomisk ydelse til skolen. }

{Stk. x. Bestyrelsen ophæver medlemsskabet af skolekredsen, såfremt medlemmet illoyalt og vedholdende modarbejder skolens lovlige virksomhed. }


Generalforsamling


§ 18. Generalforsamlingen består af forældrekredsens {og skolekredsens} medlemmer.

{Stk. x. Generalforsamlingen er beføjet til at træffe beslutning om {ansættelse og afskedigelse af skolens leder efter bestyrelsens indstilling} {,} {valg af bestyrelsesmedlemmer} {,} {godkendelse af skolens værdigrundlag} {,} {fastsættelse af kontingent for skolekredsen} {og} {nedlæggelse af skolen uden for de tilfælde, hvor bestyrelsen efter loven skal drage omsorg for likvidation af skolen}. }

{Stk. x. Generalforsamlingen er beføjet til i fællesskab med bestyrelsen at træffe beslutning om {skolepengenes størrelse} {,} {fastsættelse af kontingent for skolekredsen} {,} {godkendelse af skolens værdigrundlag} {,} {køb og salg af fast ejendom} {,} {pantsætning af fast ejendom} {,} {vedtægtsændringer} {og} {skolens nedlæggelse}. }

{Stk. x. Generalforsamlingen skal høres, inden bestyrelsen træffer beslutning om [angiv de spørgsmål, som generalforsamlingen skal høres over, forinden bestyrelsen træffer beslutning derom]. }


§ 19. Generalforsamlingen afholdes [angiv hvornår generalforsamling skal afholdes] og indkaldes med et varsel på [angiv længden på varsel].

Stk. 2. Indkaldelse til generalforsamling skal indeholde en dagsorden. {[Angiv en eventuel minimumsdagsorden. ]}

Stk. 3. Forslag, som ønskes behandlet på generalforsamlingen, skal være bestyrelsen i hænde senest [konkret antal] dage før generalforsamlingen. Forslag bekendtgøres for medlemmerne senest [konkret antal] dage før.

Stk. 4. Ekstraordinær generalforsamling afholdes, når [konkret antal, der er mindst 2] af bestyrelsens medlemmer eller mindst [angiv procentsats] procent af generalforsamlingens medlemmer ønsker det. Den indkaldes som ordinær generalforsamling sammen med dagsorden.

Stk. 5. Generalforsamlingen er beslutningsdygtig uden hensyn til antal mødte medlemmer. Beslutninger træffes ved almindelig stemmeflerhed{, idet beslutning om [angiv beslutninger, som kræver kvalificeret flertal, og angiv, hvor meget mere end almindelig stemmelighed der kræves, f.eks. ved at angive en brøk]}.

Stk. 6. [Konkret antal] medlem{mer} kan kræve skriftlig afstemning.

Stk. 7. Der føres protokol over det, der foretages og vedtages på generalforsamlingen. Protokollen underskrives af dirigenten og opbevares på skolen.



Forældrekredsens og medarbejdernes indsigt i budgetter, regnskaber og revisionsprotokoller


§ 20. Medlemmer af forældrekredsen{, skolekredsen} og skolens medarbejdere har efter anmodning ret til at få indsigt i revisionsprotokollerne og i de budgetter og regnskaber, som bestyrelsen har godkendt, dog ikke heri indeholdte oplysninger, som er omfattet af forvaltningslovens regler om tavshedspligt, jf. § 5.

Stk. 2. Bestyrelsen kan udstrække retten efter stk. 1 til også at omfatte andre personer.


Tegningsret


§ 21. Skolen tegnes af bestyrelsens formand og skolens leder i forening{, bestyrelsens formand og bestyrelsens næstformand i forening eller bestyrelsens næstformand og skolens leder i forening}.

Stk. 2. Tegningsretten efter stk. 1 kan ikke delegeres.


Ændring af skolens vedtægt


§ 22. [Angiv, om beslutningen træffes af bestyrelsen eller bestyrelsen sammen med generalforsamlingen efter § 4 og § 18] træffer beslutning om ændring af skolens vedtægt. {[Angiv såfremt beslutningen kræver kvalificeret flertal efter § 11 og § 19]. }

Stk. 2. Vedtægtsændringer gælder kun, hvis de

1) angiver bestyrelsesmedlemmernes navn og adresse med let læselig skrift,

2) er underskrevet af samtlige bestyrelsesmedlemmer,

3) indeholder oplysning om, hvem der er formand {og næstformand} for bestyrelsen, og

4) er offentliggjort på skolens hjemmeside med angivelse af, hvornår offentliggørelsen har fundet sted, og hvornår vedtægtsændringerne er vedtaget af bestyrelsen {og generalforsamlingen}.

Stk. 3. Selvom generalforsamlingen kan være med til at træffe beslutning om vedtægtsændringer, kan bestyrelsen uden generalforsamlingens inddragelse bringe skolens vedtægt i overensstemmelse med lovgivningens krav, herunder efterkomme Børne- og Undervisningsministeriets pålæg herom. Generalforsamlingen skal orienteres om sådanne vedtægtsændringer hurtigst muligt.



Nedlæggelse af skolen


§ 23. Skolen skal nedlægges, hvis den ophører med at drive skole i henhold til lov om friskoler og private grundskoler m.v.

Stk. 2. [Angiv, om beslutningen træffes af bestyrelsen, generalforsamlingen eller begge efter § 4 og § 18] træffer beslutning om nedlæggelse af skolen, jf. § 4 {og § 18}. {[Angiv såfremt beslutningen kræver kvalificeret flertal efter § 11 og § 18]. } {Generalforsamlingens beslutning skal træffes på to på hinanden følgende generalforsamlinger med mindst 14 dages mellemrum. }

Stk. 3. Bestyrelsen skal, når der er truffet beslutning om skolens nedlæggelse,

1) orientere forældrekredsen herom umiddelbart efter, at beslutningen er truffet,

2) orientere de kommuner, hvor eleverne er hjemmehørende, herom, og

3) orientere Styrelsen for Undervisning og Kvalitet under Børne- og Undervisningsministeriet herom, hvilket skal ske omgående, hvis skolen tages under rekonstruktionsbehandling, begæres konkurs eller der i øvrigt er fare for, at skolens virksomhed må indstilles.

Stk. 4. Bestyrelsen har i forbindelse med skolens nedlæggelse ansvaret for,

1) at skolens aktiver bevares,

2) at den økonomiske opgørelse i anledning af nedlæggelsen foretages efter gældende regler, og

3) at skolens nettoformue anvendes i overensstemmelse med vedtægten, jf. stk. 5.

Stk. 5. Eventuelle overskydende midler ved skolens nedlæggelse skal med børne- og undervisningsministerens godkendelse anvendes til skolevirksomhed, der støttes i henhold til loven.



Således vedtaget på bestyrelsesmøde den [dato] {og vedtaget på generalforsamlingen den [dato]}.


[For alle bestyrelsesmedlemmer anføres navn og adresse med let læselig skrift, samt underskrift, og det angives, hvem der er formand (og næstformand) for bestyrelsen]