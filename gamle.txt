Vedtægt for Humlebæk Lille Skole, som senest vedtaget på generalforsamlingen 2020
Hjemsted og formål
1.1. Humlebæk Lille Skole er en selvejende uafhængig institution med hjemsted i Fredensborg kommune,
Boserupvej 101, 3050 Humlebæk. Skolens cvr. nr. er 26 91 05 18. Skolen er oprettet den 1. august 1967.
1.2. Institutionens formål er at drive fri grundskole i henhold til de til enhver tid gældende regler om frie
grundskoler.
1.3. I tillæg til §1 stk. 2 er det institutionens formål at drive privat fritidsklub for elever i 4.-6. klasse under
dagtilbudslovens § 66 stk. 5 og friskolelovens § 36b stk. 3 og 4. Der er udarbejdet særskilt vedtægt for den
private fritidsklub, jf. bilag 1.
1.5. Skolen drives på et pædagogisk grundlag inden for den reformpædagogiske tradition, der er udviklet i
lilleskolebevægelsen i Danmark. Skolens pædagogik bygger på et humanistisk menneskesyn, et kritisk
samfundssyn, et skolesyn hvor barnet respekteres som et ligeværdigt og helt menneske, hvis evner og
kvaliteter skolen skal medvirke til at udvikle på baggrund af en grundlæggende respekt for andre
mennesker og med vægt på ansvarlighed og evne til at tage aktivt del i demokratiske processer.
Forældrekredsen
2.1. Forældrekredsen består af forældre til børn på Humlebæk Lille Skole. Forældrenes rettigheder efter
denne vedtægt og i medfør af lov om friskoler og private grundskoler m.v. tilkommer den eller de personer,
der har forældremyndigheden over eleven eller har barnet i pleje, jf. lovens § 38.
2.2. Det påhviler forældrekredsen at føre tilsyn med skolens almindelige virksomhed, herunder at skolen
giver en undervisning, som står mål med, hvad der almindeligvis kræves i folkeskolen, jf. lov om frie
grundskoler.
2.3. Forældrekredsen fastsætter de nærmere regler for varetagelsen af tilsynet, der er optaget som bilag til
nærværende vedtægt.
2.4. Medlemmerne af forældrekredsen hæfter ikke personligt for skolens gæld.
2.5. Bestyrelsen kan beslutte, at et barn skal ophøre som elev på skolen som følge af restance med
skolepenge, kontingent eller anden aftalt økonomisk ydelse, eller hvis barnet eller dets forældre aktivt
modarbejder skolen eller udviser grov illoyalitet over for skolens grundlag og virke. Medlemskab af
forældrekredsen bortfalder automatisk, hvis medlemmets barn ikke længere er elev på skolen.
2.6. Bestyrelsens beslutning om ophævelse eller suspendering af medlemskab i henhold til 2.5. kan
indbringes for generalforsamlingen af den, der er blevet frataget medlemskabet og/eller af et mindretal af
bestyrelsen.
2.7. Bestyrelsen har ansvar for, at forældrekredsen vælger tilsynsform og den eller de tilsynsførende og
fastsætter retningslinjer for forældrekredsens eget tilsyn. Bestyrelsen har endvidere ansvar for, at
forældrekredsen i forbindelse med generalforsamlingen foretager valg af tilsynsførende og valg af de to
forældrerepræsentanter til bestyrelsen, der er valgt efter reglerne i bekendtgørelse om valg af
tilsynsførende ved friskoler og private grundskoler m.v., jf. § 4.7 og 5.2.
Skolens drift
3.1. Skolens drift gennemføres ved offentlige tilskud, ved skolepenge, arbejdsydelser, indskud og frivillige
bidrag. Skolen kan modtage bidrag fra andre.
3.2. Forældrene hæfter for de fastsatte ydelser i form af skolepenge (forældrebetaling), indskud og
vedtagne arbejdsydelser.

3.3. Ved det første barns indmeldelse i skolen udleveres skolens vedtægter med tilhørende bilag samt
betalingsvedtægten til forældrene. Forældrene kvitterer skriftligt for modtagelsen af dette materiale ved at
underskrive en erklæring, hvori det bekræftes, at forældrene forud for indmeldelsen er gjort bekendt med
skolens vedtægter og betalingsbestemmelser, herunder bestemmelserne om indskud og dettes
tilbagebetaling.
3.5. Bidrag til skolen giver ikke ret til nogen del af skolens formue eller til udbytte af nogen art.
3.6. Eventuelt overskud ved skolens drift tilfalder skolen, og anvendes til tilvejebringelse af kapital til
imødekommelse af fremtidige års eventuelle underskud og i øvrigt til bedste for skolen, for eksempel til
byggeforanstaltninger, udvidelse af inventar, forbedring af undervisningsmaterialer og lignende.
Generalforsamlingen
4.1. Generalforsamlingen består af forældrekredsens medlemmer.
4.2. På generalforsamlingen vælger forældrekredsen skolens bestyrelse, der er skolens højeste myndighed.
Bestyrelsen vælger skolens revisor. Bestyrelsen og generalforsamlingen i fællesskab træffer beslutning om
køb og salg af fast ejendom og optagelse af lån. Bestyrelsen og generalforsamlingen træffer i fællesskab
beslutning om ændring af skolens vedtægt og tager stilling til skolens opløsning. Generalforsamlingen
godkender bestyrelsens beslutninger om størrelsen af skolepenge, indskud og arbejdsydelser. Endelig
godkender generalforsamlingen efter indstilling fra bestyrelsen ansættelsen af skoleleder.
4.3. Ordinær generalforsamling afholdes senest den 14. april, og den indkaldes af bestyrelsen ved
almindeligt brev, e-mail eller anden sikker forsendelsesmåde til forældrekredsens medlemmer senest 4
uger før afholdelse af en ordinær generalforsamling. I indvarslingen gives underretning om afgående
bestyrelsesmedlemmer. Samtidigt indkaldes forslag til valg af nye bestyrelsesmedlemmer, samt andre
forslag, der ønskes behandlet på generalforsamlingen.
Forslag der ønskes behandlet på generalforsamlingen indsendes til bestyrelsen senest 14 dage før
afholdelsen af generalforsamlingen. Senest 8 dage før generalforsamlingen udsendes dagsorden, der
mindst skal indeholde følgende punkter:
1. Valg af dirigent, referent og stemmetællere.
2. Bestyrelsens beretning.
3. Skolelederens beretning.
4. Beretning fra tilsynsførende
5. Forelæggelse af det reviderede regnskab til orientering.
6. Godkendelse af bestyrelsens beslutninger om fastsættelse
af skolepenge, forældrebetaling og af forældrearbejdets omfang.
7. Forelæggelse af budget for igangværende regnskabsår til orientering
8. Valg af bestyrelsesmedlemmer, herunder forældrerepræsentanter, jf. § 2,7,
9. Valg af tilsynsform og tilsynsførende, jf. § 2.7
Bestyrelsen har ansvar for, at kun personer, der tilhører forældrekredsen, stemmer til valgene under pkt. 8
og 9.
10. Indkomne forslag.
11. Eventuelt.
Sammen med dagsordenen udsendes regnskab for det seneste regnskabsår, udkast til budget samt
meddelelse om indkomne forslag.

4.4. Ekstraordinær generalforsamling afholdes når bestyrelsen eller forældrene til mindst 1/8 af de til
enhver tid på skolen gående elever ønsker det. Ekstraordinær generalforsamling afholdes senest 4 uger
efter at ønske herom er fremsat. Ekstraordinær generalforsamling indkaldes med mindst 8 dages varsel,
ved almindeligt brev, e-mail eller anden sikker forsendelsesmåde til forældrekredsens medlemmer med
angivelse af dagsorden for den ekstraordinære generalforsamling.
4.5. Alle beslutninger på generalforsamlingen træffes ved almindelig stemmeflerhed, jf. dog § 7 og § 8
vedrørende vedtægtsændringer og opløsning af skolen. Generalforsamlingen er beslutningsdygtig uden
hensyn til de fremmødte medlemmers antal.
4.6. Stemmeret haves kun ved personligt fremmøde. Hvert medlem har 1 stemme uanset an tallet af børn,
vedkommende har gående på skolen. Personer, der er ansat ved skolen, kan ikke deltage i valg af
bestyrelse, med mindre de samtidig er medlem af forældrekredsen. Skriftlig afstemning foretages, hvis der
fremsættes ønske herom, dog foretages der altid skriftlig afstemning ved valg til bestyrelsen, når der er
opstillet flere kandidater, end der er ledige pladser.
4.7. Ved forældrekredsens valg af tilsynsform og tilsynsførende og valg af de to forældrerepræsentanter til
bestyrelsen, der er valgt efter reglerne i bekendtgørelse om valg og certificering af tilsynsførende ved frie
grundskoler m.v., kan gives fuldmagt til en person, med hvem man har fælles forældremyndighed over et
barn i skolen.
4.8. Der tages referat af det på generalforsamlingen passerede. Referatet underskrives af dirigenten og
udsendes ved almindeligt brev, e-mail eller anden sikker forsendelsesmåde til forældrekredsens
medlemmer senest 4 uger efter generalforsamlingens afholdelse. Dog skal referatet altid udsendes, inden
den næste generalforsamling afholdes.
Bestyrelsens sammensætning mv.
5.1. Bestyrelsen består af 7 medlemmer, der vælges for 2 år, og afgår skiftevis med henholdsvis 3 på ulige
årstal og 4 på lige årstal. Genvalg kan finde sted. Valgbare til bestyrelsen er forældrekredsens medlemmer.
Bestyrelsen bør så vidt muligt have en afbalanceret sammensætning af kvinder og mænd, jf. § 11, stk. 2, i
lov om ligestilling af kvinder og mænd.
5.2. 2 bestyrelsesmedlemmer skal vælges af og blandt forældrene efter reglerne i bekendtgørelse om valg
og certificering af tilsynsførende ved frie grundskoler m.v. Forældrene skal have mulighed for at vælge
mindst en suppleant, som automatisk optages i bestyrelsen, hvis en eller flere forældrerepræsentanter
træder ud af bestyrelsen. De forældrevalgte bestyrelsesmedlemmer skal ikke udtræde af bestyrelsen, hvis
deres børn i valgperioden udskrives af skolen mod forældrenes ønske.
5.3. Skolens leder og andre ansatte ved skolen samt elever kan ikke være medlem af bestyrelsen.
Bestyrelsen fastsætter en forretningsorden for sin virksomhed, der optages som bilag til nærværende
vedtægt. Forretningsordenen skal indeholde nærmere regler for, hvordan indkaldelse til bestyrelsens
møder skal ske, og i hvilket omfang skolelederen og repræsentanter for personalet og eleverne deltager
som observatører i bestyrelsens møder uden stemmeret.
5.4. Bestyrelsesmedlemmer hæfter ikke personligt for skolens gæld, men kan blive ansvarlige efter dansk
rets almindelige erstatningsregler. De kan ikke modtage honorar af skolens midler for varetagelsen af
hvervet som bestyrelsesmedlem. Bestyrelsesmedlemmer skal være myndige og mindst et flertal, herunder
formanden, skal være registreret i CPR med bopæl i Danmark.
5.5. Bestyrelsesmedlemmer er ikke ved udøvelsen af bestyrelseshvervet undergivet beslutninger truffet af
den organisation, institution, forening eller lignende, som har valgt eller udpeget den pågældende.
5.6. Bestyrelsen konstituerer sig selv og vælger på sit første møde efter generalforsamlingen sin formand og
næstformand af bestyrelsens midte.

5.7. Bestyrelsen er beslutningsdygtig, når mindst halvdelen af medlemmerne er personligt mødt frem.
Bestyrelsen træffer beslutning ved almindelig stemmeflerhed. Der kan ikke stemmes ved fuldmagt eller
brev. I tilfælde af stemmelighed er formandens - og i formandens fravær næstformandens - stemme
udslagsgivende.
Formanden leder forhandlingerne og afstemningerne og drager omsorg for, at beslutninger indføres i en
beslutningsprotokol, som efter hvert møde underskrives af mødets deltagere. Konstateret inhabilitet skal
indføres i protokollen. Ethvert bestyrelsesmedlem er berettiget til kort at få sin afvigende mening indført i
beslutningsprotokollen. Formanden drager omsorg for udførelsen af de trufne beslutninger.
Bestyrelsens arbejde
6.1. Bestyrelsen har den overordnede ledelse af institutionen og er ansvarlig over for
undervisningsministeren for, at skolens økonomi og drift er i overensstemmelse med denne vedtægt, loven
og andre retsregler om frie grundskoler. Bestyrelsen skal forvalte skolens midler til størst mulig gavn for
skolen og skal tage skyldige økonomiske hensyn. Likvide midler skal anbringes i overensstemmelse med
bestemmelserne herom i lov om friskoler og private grundskoler m.v. og må ikke anbringes på konti m.v.,
som andre end skolen har rådighed over.
6.2. Bestyrelsen fastsætter de nærmere retningslinjer for den daglige ledelse, og kan træffe beslutning om,
at skolelederen i nærmere fastlagt omfang og under bestyrelsens ansvar bemyndiges til at udføre
overordnede ledelsesfunktioner, når dette er nødvendigt for at opnå en hensigtsmæssig daglig ledelse. Bl.a.
kan bestyrelsen give bemyndigelse til skolelederen vedrørende ansættelse og afskedigelse af personale,
samt vedrørende økonomiske dispositioner. Inden for rammerne af denne vedtægt, træffer bestyrelsen
beslutning om ethvert andet spørgsmål, som bestyrelsen selv ønsker at træffe beslutning om.
6.3 Bestyrelsen fremsætter indstilling til generalforsamlingen vedrørende ansættelse af skoleleder. Det
påhviler alene bestyrelsen at afskedige skolelederen.
6.4. Efter samråd med skolens leder ansætter og afskediger bestyrelsen skolens lærere og øvrige
fastansatte personale.
6.5. Bestyrelsen træffer beslutning om skolepengenes og indskuddets størrelse, og generalforsamlingen
godkender disse beslutninger. Bestyrelsen er ansvarlig for, at forældrekredsen vælger de tilsynsførende og
fastsætter retningslinjer for forældrekredsens eget tilsyn.
6.6. Bestyrelsen har ansvaret for, at der hvert år udarbejdes en årsrapport i overensstemmelse med de
herfor gældende regler og for, at det i årsrapporten indeholdte årsregnskab underkastes betryggende
revision efter gældende regler. Revisor vælges af bestyrelsen. Årsregnskabets udarbejdelse, revision og
afslutning skal være tilendebragt senest 3 måneder efter regnskabsårets afslutning. Alle
bestyrelsesmedlemmer skal underskrive regnskabet og afgive en erklæring på tro og love om, at de
opfylder betingelserne for medlemskab.
6.7. Forældre til elever på skolen og fastansatte ved skolen har altid ret til indsigt i budgetter, regnskaber,
årsrapporter og revisionsprotokol, som er godkendt af bestyrelsen. Bestyrelsen kan beslutte, at denne ret
skal udstrækkes til andre. Bestyrelsen kan fastsætte nærmere regler for yderligere indsigt i skolens forhold.
Oplysninger, der er omfattet af bestemmelserne om tavshedspligt i forvaltningsloven, kan dog ikke
videregives.
6.8. Skolen tegnes enten af bestyrelsens formand og skolens leder i forening eller af en af disse i forening
med bestyrelsens næstformand. Tegningsretten kan ikke delegeres, og der kan ikke gives prokura.
Bestyrelsen kan bemyndige skolelederen til at udøve overordnede ledelsesfunktioner i overensstemmelse
med § 6, stk. 2. Skolens leder varetager den daglige pædagogiske ledelse af skolen.
6.9. Ved køb, salg og pantsætninger eller andre dispositioner over skolens faste ejendom
samt optagelse af lån kræves underskrift at mindst 5 bestyrelsesmedlemmer.

6.10. Bestyrelsesmedlemmer kan ikke afsættes i funktionsperioden. Et bestyrelsesmedlem udtræder dog af
bestyrelsen øjeblikkeligt, hvis medlemmet ikke længere opfylder habilitetsbetingelserne for at være
medlem af bestyrelsen, jf. friskolelovens § 5, stk. 6 (ændres til stk. 8), og bekendtgørelse om vedtægt for
friskoler og private grundskoler m.v. I tilfælde af et medlems udtræden i funktionsperioden, fx ved generel
inhabilitet, indtræder suppleanten. Hvis dette ikke er muligt, skal der udpeges eller vælges et nyt medlem
hurtigst muligt for resten af perioden. For bestyrelsen, lederen og andre ansatte ved skolen gælder i øvrigt
bestemmelserne i forvaltningslovens kapitel 2 om inhabilitet og i kapitel 8 om tavshedspligt m.v.
6.11. Bestyrelsesmedlemmer må ikke samtidig eje eller sidde i bestyrelsen for en virksomhed, som udlejer
bygninger til skolen.
6.12. Bestyrelsen fastsætter en forretningsorden. Forretningsordenen optages som bilag til vedtægterne.
Vedtægtsændringer
7.1. Bestyrelsen og generalforsamlingen træffer i fællesskab beslutning om ændring af vedtægten.
Generalforsamlingens vedtagelse kan kun finde sted efter vedtagelse på 2 på hinanden følgende
generalforsamlinger, der afholdes med mindst 14 dages mellemrum.
7.2. Til gyldig vedtægtsændring kræves på den første generalforsamling, at mindst 3/4 af de fremmødte
forældrekredsmedlemmer stemmer for vedtægtsændringen. På den efterfølgende generalforsamling
kræves almindelig stemmeflerhed.
7.3. Bestyrelsen har pligt til at sørge for, at nærværende vedtægt til enhver tid er i overensstemmelse med
den af undervisningsministeriet udstedte bekendtgørelse om vedtægter for friskoler og private grundskoler
m.v. Bestyrelsen har hjemmel til at foretage eventuelle ændringer foranlediget af, at
undervisningsministeriet ændrer bekendtgørelsen om vedtægter for friskoler og private grundskoler m.v.
Sådanne vedtægtsændringer kan foretages uden godkendelse efter stk. 1 og/eller stk. 2.
Skolens ophør
8.1. Såfremt bestyrelsen skal drage omsorg for likvidation af skolen, træffer bestyrelsen beslutning om
nedlæggelse af skolen. I andre tilfælde træffer generalforsamlingen beslutning om skolens nedlæggelse.
Generalforsamlingens beslutning herom kræver vedtagelse på 2 på hinanden følgende generalforsamlinger,
der afholdes med mindst 8 dages mellemrum.
8.2. Indvarslingen af generalforsamling, hvor der stilles forslag om nedlæggelse af skolen, skal indeholde en
orientering om grundlaget for forslaget.
8.3 På den første generalforsamling kræves at mindst halvdelen af forældrekredsens medlemmer stemmer
og mindst 2/3 af de fremmødte stemmer for nedlæggelsen. På den efterfølgende generalforsamling kræves
at mindst 3/4 af de fremmødte forældrekredsmedlemmer stemmer for nedlæggelsen.
8.4 Dersom skolen ikke længere har mulighed for at virke i henhold til formålsparagraffen, eller i
overensstemmelse med loven og andre retsregler for frie grundskoler, drager bestyrelsen omsorg for, at
skolen nedlægges.
8.5 Det påhviler bestyrelsen, umiddelbart efter konstateringen af nødvendigheden af nedlæggelse, at
orientere forældrekredsen om nedlæggelsen og om grundlaget herfor. Det påhviler endvidere bestyrelsen
at give Undervisningsministeriet og de kommuner, hvor elever er hjemmehørende, meddelelse om skolens
nedlæggelse. Ministeriet skal ligeledes orienteres af bestyrelsen, hvis skolen standser sine betalinger,
begæres konkurs, eller der i øvrigt er fare for, at skolens virksomhed må indstilles.
8.6 Bestyrelsen har ligeledes ansvaret for bevarelsen af skolens aktiver og for, at den økonomiske opgørelse
i anledning af skolens nedlæggelse foretages efter gældende regler, samt at skolens nettoformue anvendes
i overensstemmelse med vedtægten.

8.7 Den siddende bestyrelse skal fungere videre, indtil den økonomiske afvikling af skolens aktiver og
passiver er tilendebragt efter gældende regler, herunder at skolens nettoformue anvendes i
overensstemmelse med vedtægten
8.8. Overskydende midler anvendes med Undervisningsministeriets godkendelse til skoleformål, der støttes
gennem lov om friskoler og private grundskoler.
Godkendelse
9.1. Nærværende vedtægter og eventuelle senere ændringer skal godkendes af Undervisningsministeriet.
Godkendt af generalforsamlingen den 12. april 2007 og den 29. maj 2007 og efter indarbejdelse af
Undervisningsministeriets kommentarer af bestyrelsen den 14. november 2007.
Godkendt på ekstraordinær generalforsamling 26. august 2020 og ordinær generalforsamling 10.
september 2020
Ved Undervisningsministeriets godkendelse bestod bestyrelsen af:
Hans-Henrik Ross, formand
Pablo Fernandez, næstformand
Camilla Sandfeld
Karen Gabel Madsen
Niels Keiser-Nielsen
Orit Magyar
Søren Parrot

Således godkendt:
Humlebæk, 23. september 2020