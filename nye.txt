VEDTÆGT FOR HUMLEBÆK LILLE SKOLE

Skolens navn, adresse m.v.
§ 1. Skolens navn er Humlebæk Lille Skole.

Stk. 2. Skolen er beliggende Boserupvej 101, 3050 Humlebæk, Fredensborg Kommune.

Stk. 3. Skolens cvr-nr. er 26 91 05 18.

Stk. 4. Skolen er oprettet den 1. august 1967.

Stk. 5. Skolen påbegyndte sin undervisningsaktivitet i skoleåret 1967/68.

Skolens formål og værdigrundlag
§ 2. Skolens formål er skoledrift i henhold til lov om friskoler og private grundskoler m.v. Skolen skal efter sit formål og i hele sit virke forberede eleverne til at leve i et samfund som det danske med frihed og folkestyre samt udvikle og styrke elevernes demokratiske dannelse og deres kendskab til og respekt for grundlæggende friheds- og menneskerettigheder, herunder ligestilling mellem kønnene.

Stk. 2. Institutionens formål er endvidere at drive privat fritidsklub for elever i 4.-6. klasse efter dagtilbudslovens § 66, stk. 5, og friskolelovens § 36 b, stk. 3 og 4. Der er udarbejdet særskilt vedtægt for den private fritidsklub, jf. bilag 1.

Stk. 3. Skolen drives på et pædagogisk grundlag inden for den reformpædagogiske tradition, der er udviklet i lilleskolebevægelsen i Danmark. Skolens pædagogik bygger på et humanistisk menneskesyn, et kritisk samfundssyn og et skolesyn, hvor barnet respekteres som et ligeværdigt og helt menneske, hvis evner og kvaliteter skolen skal medvirke til at udvikle på baggrund af en grundlæggende respekt for andre mennesker og med vægt på ansvarlighed og evne til at tage aktivt del i demokratiske processer.

Skolens organisering og drift
§ 3. Skolen er en uafhængig og selvejende undervisningsinstitution.

Stk. 2. Skolens drift gennemføres ved offentlige tilskud og ved egendækning, herunder skolepenge for eleverne og eventuelt ved bidrag fra andre efter lov om friskoler og private grundskoler m.v. Skolens midler må alene komme skolens skole- og undervisningsvirksomhed til gode, og et eventuelt overskud ved skolens drift tilfalder skolen.

Stk. 3. Skolens egendækning består af skolepenge (forældrebetaling), indskud, arbejdsydelser og frivillige bidrag.

Stk. 4. Forældrene hæfter for de af skolen fastsatte ydelser i form af skolepenge (forældrebetaling), indskud og vedtagne arbejdsydelser.

Stk. 5. Ved det første barns indmeldelse i skolen udleveres skolens vedtægter med tilhørende bilag samt betalingsvedtægten til forældrene. Forældrene kvitterer skriftligt for modtagelsen af dette materiale ved at underskrive en erklæring, hvori det bekræftes, at forældrene forud for indmeldelsen er gjort bekendt med skolens vedtægter og betalingsbestemmelser, herunder bestemmelserne om indskud og dettes tilbagebetaling.

Stk. 6. Bidrag til skolen giver ikke bidragyderen ret til nogen del af skolens formue eller til udbytte af nogen art.

Stk. 7. Skolens likvide midler skal anbringes i overensstemmelse med bestemmelserne herom i lov om friskoler og private grundskoler m.v. og må ikke anbringes på konti m.v., som andre end skolen har rådighed over.

Bestyrelsen
Bestyrelsens opgaver m.v.
§ 4. Bestyrelsen

varetager den overordnede ledelse af skolen og er ansvarlig over for børne- og undervisningsministeren for, at skolens økonomi og drift er i overensstemmelse med lov om friskoler og private grundskoler m.v., denne vedtægt og øvrige retsregler,

har ansvaret for skolens økonomi og drift, herunder for, at der hvert år i overensstemmelse med gældende regler udarbejdes en retvisende årsrapport, som underkastes betryggende revision efter de gældende regler af en godkendt revisor valgt af bestyrelsen. Årsrapportens udarbejdelse, revision og afslutning skal være tilendebragt senest 3 måneder efter regnskabsårets afslutning, og alle bestyrelsesmedlemmer skal underskrive årsrapporten og afgive erklæring på tro og love om, at de opfylder betingelserne for medlemskab,

har ansvaret for, at skolens vedtægt til enhver tid er i overensstemmelse med lovgivningen, og skal i tilfælde af uoverensstemmelse mellem lovgivningen og vedtægtens ordlyd følge lovgivningen og uden ugrundet ophold bringe vedtægten i overensstemmelse hermed,

ansætter og afskediger skolens leder og ansætter og afskediger skolens øvrige personale, idet bestyrelsen dog kan overdrage skolens leder sin ret til at ansætte og afskedige skolens øvrige personale,

træffer med generalforsamlingens godkendelse beslutning om skolepengenes størrelse,

træffer med generalforsamlingens godkendelse beslutning om køb og salg af fast ejendom og træffer med generalforsamlingens godkendelse beslutning om pantsætning af fast ejendom samt om optagelse af lån,

træffer med generalforsamlingens godkendelse beslutning om ændring af skolens vedtægt,

træffer beslutning om skolens nedlæggelse i de tilfælde, hvor det efter lov om friskoler og private grundskoler m.v. påhviler bestyrelsen at drage omsorg for skolens likvidation, idet generalforsamlingen er tillagt kompetencen til at træffe beslutning om skolens nedlæggelse uden for de tilfælde, hvor bestyrelsen efter loven skal drage omsorg for likvidation af skolen,

træffer beslutning om ethvert spørgsmål i øvrigt om skolen, som bestyrelsen selv ønsker at træffe beslutning om, og

fører protokol over sine beslutninger og indfører konstateret inhabilitet, jf. § 5, i protokollen og fastsætter en forretningsorden for sin virksomhed. Forretningsordenen optages som bilag til vedtægten.

§ 5. Bestyrelsens medlemmer er omfattet af bestemmelserne i forvaltningslovens kapitel 2 og 8 om inhabilitet og tavshedspligt m.v.

Stk. 2. Et bestyrelsesmedlem er inhabilt i sager, hvori vedkommende eller dennes nærmeste har økonomisk eller særlig personlig interesse. I tilfælde af konstateret inhabilitet skal det fremgå af protokollen, at vedkommende har trukket sig fra forhandlinger og afstemninger.

Stk. 3. En mødedeltager har tavshedspligt i sager, hvori væsentlige hensyn til personers eller skolens interesser gør det nødvendigt at hemmeligholde oplysninger om personlige eller interne, herunder økonomiske, forhold.

§ 6. Ved udøvelsen af deres hverv er bestyrelsens medlemmer ikke undergivet beslutninger truffet af den organisation, institution, forening eller lignende, som har valgt eller udpeget dem.

§ 7. Bestyrelsens medlemmer hæfter ikke personligt for skolens gæld, men kan blive ansvarlige efter dansk rets almindelige erstatningsregler.

§ 8. Bestyrelsens medlemmer kan ikke modtage honorar eller lignende betaling af skolens midler for varetagelsen af hvervet som bestyrelsesmedlem.

Bestyrelsens sammensætning, funktionsmåde, funktionsperiode m.v.
§ 9. Bestyrelsen består af 7 medlemmer og bør så vidt muligt have en afbalanceret sammensætning af kvinder og mænd.

Stk. 2. 7 af bestyrelsens medlemmer vælges af og blandt forældrene til elever på skolen (forældrekredsen). Medlemmerne vælges for en periode på 2 år ad gangen. Bestyrelsesmedlemmerne afgår skiftevis, således at der i ulige år afgår 3 medlemmer og i lige år 4 medlemmer. Genvalg kan finde sted.

Stk. 3. Der vælges mindst 1 suppleant til de i stk. 2 nævnte bestyrelsesmedlemmer blandt forældrekredsens medlemmer. Suppleanten træder automatisk ind i bestyrelsen for resten af funktionsperioden, hvis et af de i stk. 2 nævnte bestyrelsesmedlemmer, der er valgt efter reglerne i bekendtgørelse om valg og certificering af tilsynsførende ved frie grundskoler m.v., udtræder af bestyrelsen i funktionsperioden.

§ 10. En medarbejder på skolen kan ikke være medlem af bestyrelsen.

Stk. 2. Medarbejdere på skolen kan kun deltage i valg af bestyrelsen, hvis de samtidig er forældre til elever på skolen.

§ 11. Bestyrelsen konstituerer sig selv, og formanden og næstformanden vælges af og blandt bestyrelsens medlemmer.

Stk. 2. Bestyrelsen er beslutningsdygtig, når mindst halvdelen af bestyrelsesmedlemmerne er til stede.

Stk. 3. Bestyrelsesmedlemmerne træffer beslutning ved almindelig stemmeflerhed blandt de tilstedeværende, idet formandens eller i dennes fravær næstformandens stemme er udslagsgivende i tilfælde af stemmelighed. Der kan ikke stemmes ved fuldmagt eller brev.

Stk. 4. Formanden leder forhandlinger og afstemninger og drager omsorg for, at beslutninger indføres i en beslutningsprotokol, som efter hvert møde underskrives af mødets deltagere. Konstateret inhabilitet skal indføres i protokollen. Ethvert bestyrelsesmedlem er berettiget til kort at få sin afvigende mening indført i beslutningsprotokollen. Formanden drager omsorg for udførelsen af de trufne beslutninger.

§ 12. Bestyrelsens medlemmer skal være myndige.

Stk. 2. Et flertal af bestyrelsens medlemmer, herunder formanden, skal være registreret i CPR med bopæl i Danmark eller tilhøre det danske mindretal i Sydslesvig.

Stk. 3. Et medlem af bestyrelsen ved en anden fri grundskole kan ikke være medlem af bestyrelsen.

Stk. 4. Lejer skolen ejendomme m.m. af andre, kan følgende personer ikke være medlem af bestyrelsen, medmindre lejeforholdet er af uvæsentligt omfang:

Personer, der udlejer ejendomme m.m. til skolen.

Medlemmer af bestyrelsen i fonde, selskaber, foreninger eller andre virksomheder, der udlejer ejendomme m.m. til skolen, eller som kontrollerer udlejer af ejendomme m.m. til skolen.

Advokater, revisorer eller lignende rådgivere for de i nr. 1 angivne personer.

Advokater, revisorer eller lignende rådgivere for de i nr. 2 angivne fonde, selskaber, foreninger eller andre virksomheder.

Ansatte i ledende stillinger hos de i nr. 1 angivne personer.

Ansatte i ledende stillinger i de i nr. 2 angivne fonde, selskaber, foreninger eller andre virksomheder.

Stk. 5. Herudover må bestyrelsesmedlemmer ikke samtidig eje eller sidde i bestyrelsen for en virksomhed, som udlejer bygninger til skolen.

§ 13. Et bestyrelsesmedlem skal øjeblikkelig udtræde af bestyrelsen, hvis vedkommende ikke opfylder de betingelser for medlemskab af bestyrelsen, som følger af lov om friskoler og private grundskoler m.v. eller vedtægten.

Stk. 2. Uanset bestemmelsen i stk. 1 skal bestyrelsesmedlemmer valgt af og blandt forældrene, jf. § 9, stk. 2 og 3, ikke udtræde af bestyrelsen, hvis deres børn udskrives i funktionsperioden mod forældrenes ønske.

§ 14. Et bestyrelsesmedlem kan ikke afsættes i funktionsperioden.

§ 15. Hvis et bestyrelsesmedlem udtræder af bestyrelsen i funktionsperioden, indtræder suppleanten for resten af funktionsperioden. Kan en suppleant ikke indtræde, skal der hurtigst muligt udpeges eller vælges et nyt medlem for resten af perioden.

Skolens leder og øvrige personale
§ 16. Skolens leder varetager den daglige pædagogiske ledelse af skolen.

Stk. 2. Bestyrelsen ansætter og afskediger skolens øvrige personale.

Stk. 3. Skolens leder og øvrige personale er omfattet af bestemmelserne i forvaltningslovens kapitel 2 og 8 om inhabilitet og tavshedspligt m.v.

Skolens forældrekreds og forældrenes rettigheder
§ 17. Forældrekredsen består af de personer, som har forældremyndigheden over elever på skolen.

Stk. 2. Forældrenes rettigheder efter vedtægten og i medfør af lov om friskoler og private grundskoler m.v. tilkommer den eller de personer, som har forældremyndigheden over eleven eller har barnet i pleje efter lovens regler.

Stk. 3. Skolen kan anse den, der har eleven i pleje, for bemyndiget til at handle på forældremyndighedens indehavers vegne, dog ikke for så vidt angår spørgsmålet om skolegangens begyndelse og varighed.

Stk. 4. Det påhviler forældrekredsen at føre tilsyn med skolens almindelige virksomhed, herunder at skolen giver en undervisning, som står mål med, hvad der almindeligvis kræves i folkeskolen, i overensstemmelse med lov om friskoler og private grundskoler m.v.

Stk. 5. Forældrekredsen fastsætter de nærmere regler for varetagelsen af tilsynet. Reglerne optages som bilag til denne vedtægt.

Stk. 6. Medlemmerne af forældrekredsen hæfter ikke personligt for skolens gæld.

Stk. 7. Bestyrelsen har ansvar for, at forældrekredsen vælger tilsynsform og den eller de tilsynsførende og fastsætter retningslinjer for forældrekredsens eget tilsyn. Bestyrelsen har endvidere ansvar for, at forældrekredsen i forbindelse med generalforsamlingen foretager valg af tilsynsførende og valg af de forældrerepræsentanter til bestyrelsen, der skal vælges efter reglerne i bekendtgørelse om valg og certificering af tilsynsførende ved frie grundskoler m.v.

Stk. 8. Bestyrelsen kan beslutte, at et barn skal ophøre som elev på skolen som følge af restance med skolepenge, kontingent eller anden aftalt økonomisk ydelse, eller hvis barnet eller dets forældre aktivt modarbejder skolen eller udviser grov illoyalitet over for skolens grundlag og virke. Medlemskab af forældrekredsen bortfalder automatisk, hvis medlemmets barn ikke længere er elev på skolen.

Stk. 9. Bestyrelsens beslutning om ophævelse eller suspendering af medlemskab i henhold til stk. 8 kan indbringes for generalforsamlingen af den, der er blevet frataget medlemskabet og/eller af et mindretal af bestyrelsen.

Generalforsamling
§ 18. Generalforsamlingen består af forældrekredsens medlemmer.

Stk. 2. Generalforsamlingen er beføjet til at træffe beslutning om ansættelse af skolens leder efter bestyrelsens indstilling, valg af bestyrelsesmedlemmer samt nedlæggelse af skolen uden for de tilfælde, hvor bestyrelsen efter lov om friskoler og private grundskoler m.v. skal drage omsorg for skolens likvidation. Generalforsamlingen vælger endvidere tilsynsform og tilsynsførende efter lovgivningens regler.

Stk. 3. Generalforsamlingen er beføjet til i fællesskab med bestyrelsen at træffe beslutning om skolepengenes størrelse, køb og salg af fast ejendom, pantsætning af fast ejendom og ændring af skolens vedtægt.

§ 19. Generalforsamlingen afholdes hvert år senest den 14. april og indkaldes med et varsel på 4 uger.

Stk. 2. Indkaldelse til generalforsamling skal indeholde en dagsorden, der mindst skal indeholde følgende punkter:

Valg af dirigent, referent og stemmetællere.
Bestyrelsens beretning.
Skolelederens beretning.
Beretning fra tilsynsførende.
Forelæggelse af det reviderede regnskab til orientering.
Godkendelse af bestyrelsens beslutninger om fastsættelse af skolepenge, forældrebetaling og af forældrearbejdets omfang.
Forelæggelse af budget for igangværende regnskabsår til orientering.
Valg af bestyrelsesmedlemmer, herunder de forældrerepræsentanter, der skal vælges efter reglerne i bekendtgørelse om valg og certificering af tilsynsførende ved frie grundskoler m.v.
Valg af tilsynsform og tilsynsførende.
Indkomne forslag.
Eventuelt.
Stk. 3. Forslag, som ønskes behandlet på generalforsamlingen, skal være bestyrelsen i hænde senest 14 dage før generalforsamlingen. Forslag bekendtgøres for medlemmerne senest 8 dage før generalforsamlingen. Sammen med dagsordenen udsendes regnskab for det seneste regnskabsår, udkast til budget samt meddelelse om indkomne forslag.

Stk. 4. Ekstraordinær generalforsamling afholdes, når mindst 2 af bestyrelsens medlemmer eller mindst 12,5 procent af generalforsamlingens medlemmer ønsker det. Den indkaldes som ordinær generalforsamling sammen med dagsorden.

Stk. 5. Generalforsamlingen er beslutningsdygtig uden hensyn til antal mødte medlemmer. Beslutninger træffes ved almindelig stemmeflerhed, jf. dog §§ 22 og 23 om vedtægtsændringer og nedlæggelse af skolen.

Stk. 6. 1 medlem kan kræve skriftlig afstemning. Der foretages altid skriftlig afstemning ved valg til bestyrelsen, når der er opstillet flere kandidater, end der er ledige pladser.

Stk. 7. Der føres protokol over det, der foretages og vedtages på generalforsamlingen. Protokollen underskrives af dirigenten og opbevares på skolen. Referatet udsendes til forældrekredsens medlemmer senest 4 uger efter generalforsamlingen og altid inden afholdelse af den næste generalforsamling.

Stk. 8. Stemmeret kan kun udøves ved personligt fremmøde. Hvert medlem har 1 stemme uanset antallet af børn, vedkommende har gående på skolen. Personer, der er ansat ved skolen, kan ikke deltage i valg af bestyrelse, medmindre de samtidig er medlemmer af forældrekredsen.

Stk. 9. Ved forældrekredsens valg af tilsynsform og tilsynsførende samt valg af de forældrerepræsentanter til bestyrelsen, der skal vælges efter reglerne i bekendtgørelse om valg og certificering af tilsynsførende ved frie grundskoler m.v., kan der gives fuldmagt til en person, med hvem man har fælles forældremyndighed over et barn i skolen.

Forældrekredsens og medarbejdernes indsigt i budgetter, regnskaber og revisionsprotokoller
§ 20. Medlemmer af forældrekredsen og skolens medarbejdere har efter anmodning ret til at få indsigt i revisionsprotokollerne og i de budgetter, regnskaber og årsrapporter, som bestyrelsen har godkendt, dog ikke heri indeholdte oplysninger, som er omfattet af forvaltningslovens regler om tavshedspligt, jf. § 5.

Stk. 2. Bestyrelsen kan udstrække retten efter stk. 1 til også at omfatte andre personer og kan fastsætte nærmere regler for yderligere indsigt i skolens forhold.

Tegningsret
§ 21. Skolen tegnes af bestyrelsens formand og skolens leder i forening, bestyrelsens formand og bestyrelsens næstformand i forening eller bestyrelsens næstformand og skolens leder i forening.

Stk. 2. Tegningsretten efter stk. 1 kan ikke delegeres, og der kan ikke gives prokura.

Stk. 3. Ved køb, salg og pantsætning af skolens faste ejendom samt ved optagelse af lån kræves underskrift af mindst 5 bestyrelsesmedlemmer.

Ændring af skolens vedtægt
§ 22. Bestyrelsen sammen med generalforsamlingen træffer beslutning om ændring af skolens vedtægt. Beslutning om ændring af vedtægten kræver, at mindst 3/4 af de fremmødte medlemmer på en generalforsamling stemmer for vedtægtsændringen, og at vedtægtsændringen derefter vedtages med almindelig stemmeflerhed på en efterfølgende generalforsamling, der afholdes med mindst 14 dages mellemrum.

Stk. 2. Vedtægtsændringer gælder kun, hvis de

angiver bestyrelsesmedlemmernes navn og adresse med let læselig skrift,

er underskrevet af samtlige bestyrelsesmedlemmer,

indeholder oplysning om, hvem der er formand og næstformand for bestyrelsen, og

er offentliggjort på skolens hjemmeside med angivelse af, hvornår offentliggørelsen har fundet sted, og hvornår vedtægtsændringerne er vedtaget af bestyrelsen og generalforsamlingen.

Stk. 3. Selvom generalforsamlingen kan være med til at træffe beslutning om vedtægtsændringer, kan bestyrelsen uden generalforsamlingens inddragelse bringe skolens vedtægt i overensstemmelse med lovgivningens krav, herunder efterkomme Børne- og Undervisningsministeriets pålæg herom. Generalforsamlingen skal orienteres om sådanne vedtægtsændringer hurtigst muligt.

Nedlæggelse af skolen
§ 23. Skolen skal nedlægges, hvis den ophører med at drive skole i henhold til lov om friskoler og private grundskoler m.v.

Stk. 2. Bestyrelsen træffer beslutning om nedlæggelse af skolen i de tilfælde, hvor det efter lov om friskoler og private grundskoler m.v. påhviler bestyrelsen at drage omsorg for skolens likvidation. I andre tilfælde træffer generalforsamlingen beslutning om skolens nedlæggelse.

Stk. 3. Generalforsamlingens beslutning om nedlæggelse kræver, at forslaget vedtages på to på hinanden følgende generalforsamlinger, der afholdes med mindst 8 dages mellemrum. På den første generalforsamling kræves, at mindst halvdelen af forældrekredsens medlemmer afgiver stemme, og at mindst 2/3 af de afgivne stemmer er for nedlæggelsen. På den efterfølgende generalforsamling kræves, at mindst 3/4 af de fremmødte forældrekredsmedlemmer stemmer for nedlæggelsen.

Stk. 4. Indkaldelsen til generalforsamling, hvor der stilles forslag om nedlæggelse af skolen, skal indeholde en orientering om grundlaget for forslaget.

Stk. 5. Bestyrelsen skal, når der er truffet beslutning om skolens nedlæggelse,

orientere forældrekredsen herom umiddelbart efter, at beslutningen er truffet,

orientere de kommuner, hvor eleverne er hjemmehørende, herom, og

orientere Styrelsen for Undervisning og Kvalitet under Børne- og Undervisningsministeriet herom, hvilket skal ske omgående, hvis skolen tages under rekonstruktionsbehandling, begæres konkurs eller der i øvrigt er fare for, at skolens virksomhed må indstilles.

Stk. 6. Bestyrelsen har i forbindelse med skolens nedlæggelse ansvaret for,

at skolens aktiver bevares,

at den økonomiske opgørelse i anledning af nedlæggelsen foretages efter gældende regler, og

at skolens nettoformue anvendes i overensstemmelse med vedtægten, jf. stk. 7.

Stk. 7. Eventuelle overskydende midler ved skolens nedlæggelse skal med børne- og undervisningsministerens godkendelse anvendes til skolevirksomhed, der støttes i henhold til loven.

Stk. 8. Den siddende bestyrelse fungerer videre, indtil den økonomiske afvikling af skolens aktiver og passiver er tilendebragt efter gældende regler, herunder at skolens nettoformue anvendes i overensstemmelse med vedtægten.

Således vedtaget på bestyrelsesmøde den [dato] og vedtaget på generalforsamlingen den [dato].